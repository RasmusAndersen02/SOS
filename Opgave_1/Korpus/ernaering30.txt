{h}A-vitamin,{o} fedtopløseligt vitamin, der i kosten findes i flere former: {k}retinol{o} især i lever, fisk, mælk og æg; og som forstadium {k}carotener{o}, især i grøntsager og frugt med orange eller mørkegrønne farver, fx gulerødder, spinat, meloner og abrikoser. Der findes omkring 50 forskellige carotener, hvoraf betacaroten er den vigtigste, og de kan alle omdannes i kroppen til retinol. A-vitamin har en vigtig rolle i reguleringen af arveanlæggenes funktion i den enkelte celle (genekspression) og dermed i reguleringen af cellevækst. Vitaminet er nødvendigt for dannelsen af glykoproteiner, der er en vigtig del af det slim, der dækker slimhinderne. A-vitamin indgår desuden i øjets synspigmenter og er nødvendigt, for at lys kan omdannes til synsindtryk. 
 Mangel på A-vitamin kan give natteblindhed og tørre slimhinder, der medfører øget modtagelighed for infektioner, og, ved udtalt mangel, blindhed. Leveren kan oplagre store mængder A-vitamin, og mangelsymptomer optræder først, hvis kosten i mange måneder har været uden A-vitamin. I industrialiserede lande optræder mangel kun ved kronisk leversygdom og sygdomme, der medfører nedsat fedtoptagelse fra tarmen. Globalt er A-vitaminmangel et af de største ernæringsproblemer. 5 mio. mennesker får hvert år xerofthalmi ({k}øjentørsot{o}), og hos {bb}1/2{bs} mio. medfører det blindhed. Lettere mangel, der medfører nedsat modstandskraft over for infektioner, er meget hyppigere, og i mange ulande kan børnedødeligheden reduceres med 25%, hvis børnene får dækket deres A-vitaminbehov. For flere kræftformers vedkommende er det vist, at en stor indtagelse af grøntsager og frugt mindsker sygdomsrisikoen; årsagen er formentlig bl.a. disse fødemidlers indhold af betacarotener. For stor indtagelse af A-vitamin er skadeligt og kan bl.a. give fostermisdannelser hos gravide. Anbefalet daglig dosis er 800-1000 retinol-ækvivalenter for voksne.(sk)KFMi{o} 


