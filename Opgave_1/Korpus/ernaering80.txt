{hfk2}Ernæring.{o} Mangan er et livsvigtigt metal, der fungerer som aktivator af en række enzymer, fx mitokondrieenzymerne pyruvatcarboxylase og superoxiddismutase. Kroppen indeholder 10-20 mg mangan, heraf 25% i skelettet og resten hovedsagelig bundet til proteiner. Manganmangel fører hos forsøgsdyr til væksthæmning, fostermisdannelser og nedsat fertilitet, hvorimod mangel kun er beskrevet hos en person, der fik en manganfri diæt som led i et forsøg. Symptomerne var langsom vækst, misfarvning af hår og negle samt kvalme og opkastning. Behovet for mangan er usikkert, men en indtagelse på 1-10 mg pr. dag er tilstrækkelig og ufarlig. Mindre end 5% af kostens mangan menes at blive optaget fra tarmen. Den danske kost indeholder rigelige mængder mangan, der især findes i grove fuldkornsprodukter, nødder, bladgrøntsager, te og frugt. 


